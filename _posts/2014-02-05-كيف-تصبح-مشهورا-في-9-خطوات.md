---
layout: post
title: ! ' كيف تصبح مشهورا في ٩ خطوات '
summary : 'حاسس انك ملكش لازمة مؤخرا و عندك فراغ مش عارف تعمل فيه ايه ؟ ايه رأيك انك ممكن تستغل وقت فراغك ده و تبقى مشهور في ٩ خطوات ؟ اقرا الكلام الجاي ده كويس و خليه دايما مرجع ليك و لو فيه يوم نسيت اي نقطة ارجعله.'
date: '2014-02-05T10:32:00.000-08:00'
author: Mohamed Bassem
tags:
- Arabic
modified_time: '2014-02-05T10:36:56.773-08:00'
blogger_id: tag:blogger.com,1999:blog-4354752140472039864.post-7002455553130612298
blogger_orig_url: http://blog.mbassem.com/2014/02/blog-post.html
is_arabic : true
---

حاسس انك ملكش لازمة مؤخرا و عندك فراغ مش عارف تعمل فيه ايه ؟  ايه رأيك انك ممكن تستغل وقت فراغك ده و تبقى مشهور في ٩ خطوات ؟ اقرا الكلام الجاي ده كويس و خليه دايما مرجع ليك و لو فيه يوم نسيت اي نقطة ارجعله.

##### ١- خلي اكونت تويتر بتاعك سافل :

خلي دايما لسانك زفر على تويتر. ما بين كل كلمة و التانية حط شتيمة. ريتويت اي تويت تحس ان كمية الشتايم اللي فيها مناسبة. هتلاقي عدد الفولورز بيزيد اضعاف. و يا سلام علشان تأكد المعلومة تكتب في البيو ان لسانك زفر و انك فخور بحاجة زي ديه علشان اكيد مش كل اللي بيعملك فولو هينزل يقرا التويتس بتعتك و يتأكد من المعلومة ديه.

##### ٢- خلي التصوير شغلتك :

لو فيه اي حادثة او انفجار او اي حاجة و فيه ناس بتموت قدامك ، سيبهم يولعوا ده قدرهم ، المهم انك متسبش الموبيل من ايدك ، متفوتش لحظة من غير ما تصورها. ممكن الفيديو او الصورة اللي هتصورها ديه تشهرك. تبعتها مثلا للاستاذ العظيم احمد موسى و يكتب قبلها خاص و عاجل و يتصل بيك او يستضيفك كمان. عايز ايه انت اكتر من كده في سبيل انك تبقى مشهور؟

##### ٣- خليك مختلف :

انت الوحيد اللي بتفهم ، الباقي كله حمير. مش كده و بس ، لا المفروض تتعامل معاهم على هذا الاساس كمان. اي حد بيسأل سؤال ممكن تقعد تبين له اد ايه السؤال تافه و اد ايه هو مش فاهم حاجة و تقعد كمان تسف و تتريئ  عليه. الموضوع ده بيسيب علامة مع الناس جامد.

##### ٤- رأيك اولا :

اي خبر بيأيد رأيك ، سواء كان صح او غلط مش مهم ، اعمله شير على طول قبل ما حد يسبقك. خليك انت المصدر. و يا سلام لو اوله عاجل او بيشتم في رأي اي حد من الناس المختلفة معاك. مش مهم تتأكد من مصدره لو غلط ممكن تعتذر ، او متعتذرش محدش بيركز في التفاهات ديه. المهم ان يبان ان انت صح.

##### ٥- خليك انت المصدر ( Advanced ) :

لو انت بقيت كويس في النقطة اللي فاتت ، جيه الوقت انك تطلع مستوى اعلى. مستوى اصعب شوية. انك تبقى انت مصدر الاخبار ديه. لو دورت هتلاقي واحد عامل كورس "كيف تتعلم الفوتوشوب في 9 خطوات؟" برضه. اقراه كويس و اتدرب عليه. دلوقتي انت جاهز انك تفتح البيج اللي هتخليك مشهور على الفيسبوك. سميها اي اسم ملفت للنظر و ابدأ دور على اي صورة تنفع تفبركها ( ممكن تستغل الصور اللي صورتها في النقطة التانية ). لو مش عايز تتعب نفسك ، ممكن تفبرك اخبار من غير صور بس تحطها في شكل ملفت "ذكرت وكالة الانباء الساخنة الصهيونية في تقرير لها ان ... " محدش هيراجع وراك. و المبتدئين اللي لسه في النقطة الرابعة هيسعدوك في ان الخبر ده ينتشر. طبعا انت عارف ان وقت ما الخبر ده ينتشر و ياخد 250 الف لايك و 300 الف شير هتلاقي الاستاذ احمد موسى بيكلمك. مبروك يا معلم.

##### ٦- خليك ابن نكتة :

ديه من اهم النقط ، مفيش حد مشهور دمه تقيل. المصري معروف انه ابن نكتة يعني فمش هتتعب. متفوتش حاجة الا لما تسف عليها. متخليش حاجة تعدي من تحت ايدك الا لما تتريئ عليها. امشي مع موجة في المرحلة ديه مش هتتعب. مثلا دلوقتي منتشر انك تدخل بيج تشيلسي ( مثلا ) و تبين مهارتك في السف ، اسبوع متقومش من عليها ، كومنت واحد مش كفاية. لو الناس بطلت انت متبطلش خليك مختلف. اي حاجة تعجبك و شايف ان فيها مجال للسف ، سكرين شوت على طول ، الفرصة ديه متجيش كتير. و المهارة انك تحول اي بوست عادي لبوست قابل للسف. خفة الدم بتجيب لايكس و اللايكس تخليك مشهور و هتساعدك في هدفك.

##### ٧- الصاحب وقت المصلحة :

اعرف صاحبك وقت المصلحة بس. افتح كلام الاول معاه "ازيك عامل ايه" و قعد قوله "انت فين يا عم مختفي ليه" و ارغي شوية كده في اي حاجة علشان ميحسش انك عايز منه حاجة. لما تخلصوا كلام اسكت مثلا خمس دقايق ( قال يعني افتكرت حاجة ) و ادخل عليه بـ"بقوللك". اهو صاحبك ده هيفضل يجيب سيرتك مع صحابه دايما. و انت بقى تقعد تتفشخر قدام صحابك انك بتعرف تاخد اللي انت عايزة من صاحبك المغفل ده.

##### ٨- خلي عندك دايما رأي متطرف :

  قصدي ايه برأي متطرف ؟ يعني غير قابل للنقاش. يعني اي حد يناقشك فيه يبقى مبيفهمش حاجة. سواء بقى رأي سياسي، رياضي،  ديني، اي حاجة. الفريق اللي انت بتشجعه ده احسن فريق في العالم و الا مكنتش شجعته. السياسي اللي بتأيده ده ينفع رئيس جمهورية. متخليش اي حد تافهة يبين ان رأيك ده غلط. انت الصح !

##### ٩- التطبيل اسلوب حياة :

التطبيل مش هي الكلمة المناسبة بس ما علينا. دلوقتي انت خلاص وصلت لاعلى مرحلة ، واجب عليك تساعد الناس اللي لسه بتبدأ طريقها للشهرة.  واجب عليك تشكر الناس اللي ساعدتك انك توصل للمرحلة اللي انت فيها دلوقتي. طبل للناس ديه ، اي حاجة يقولوها امشي وراها. اعمل شير لاي كلام بيقولوه من غير ما تتأكد منهم ، لازم يبقى عندك ثقة فيهم. كومنت على اي بوست ليهم و بين لهم اد ايه هما جامدين ، قعد برر لهم اي حاجة بيعملوها. لو كلام مش عجبك قول اشاعه. و لو اشاعة عاجباك اعملها شير. مسيرك في يوم تلاقي اللي يطبلك.

##### *بونص* ازاي تخلي البنات تحبك ؟

الموضوع ده مش بيتطلب انك تبقى مشهور ، ممكن تعمل الموضوع ده في اي وقت. النقطة ديه تتلخص في كلمة من حرفين بس انا هشرحها باستفاضة شوية. لو في وقت من الاوقات فيه بنت او مجموعة بنات واقفين معاك ، لازم خفة دمك تظهر ، لازم تبين اد ايه انت ظريف ، اسهل حل في الموضوع ده انك تشوف واحد صاحبك واقف معاك و تسف عليه في اي حاجة ، مش لاقي ؟ افتكرله اي حاجة في ابتدائي حصلت و سف عليه بيها. طيب مفيش حد واقف ؟ ابدأ احكي عن مغامراتك ، التجويد بيفيد في المواقف اللي زي ديه. مش لاقي ؟ التأليف هو الحل ، مع الوقت مش هيبان عليك انك بتألف. فشلت ؟ ارغي في اي حاجة مش مهمة بالنسبه لهم ، المهم انك تعمل نمرة قدامهم. لو فلتت منك و اديت لواحدة فيهم فرصة تتكلم و قالت حاجة ممكن لو بصلتها من زاوية مختلفة تبقى ظريفة اضحك عليها من قلبك. طيب اونلاين ؟ لا انت متتوصاش في الموضوع ده ، لايك و كومنت لاي حاجة بتقولها. ريتويت اي تويت لها حتى لو بتقول صباح الخير. هتحبك اوي البنت ، وهتحكي عنك لكل صحابها.
  
انت دلوقتي برنس. انت سبت علامة عند كل واحد. كل ماتيجي سيرتك في اي مكان انت مش موجود فيه اطمن هتلاقي اللي بيقول "يا عم ده شخصيه \*\*\*\*" او " افتكرلنا حاجة عدلة" ، انت كده خلاص حققت هدفك ، الناس كلها بتجيب في سيرتك ، بالخير او لا مش مهم. المهم انهم انك بقيت على كل لسان**. مبروك انت بقيت شاب روش.**
